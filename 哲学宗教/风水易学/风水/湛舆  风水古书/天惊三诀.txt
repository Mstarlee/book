天惊三诀
 

    河图精义 

    河图，为地理之原。其实为天运之本、生死之机，互乘于此，而定废兴之代谢。由是而名。 
    盖天一生水，地六成之。水为北方，故天之一在北，地之六亦在北。一生一成，相为经纬。故天一当令为正神，即取地六之正神以助之。 

    地六当令为正神，即取天一之正神以助之。而取洛书方位对面之九，与四为零神，此处言零神、正神，尚未属方位说，勿误解。此谓一六共宗。 


    地二生火，天七成之。火在南方，故地之二在南，即天之七亦在南，地二当令为正神，即取天七之正神以助之。天七当令为正神，即取地二之正神以助之。而取洛书方位对待之八，与三为零神，此为二七同道。 


    天三生木，地八成之。木在东方，故天三在东。地八亦在东，天三当令为正神，即取地八之正神以助之。地八当令为正神，即敢天三之正神以助之。而取洛书方位对待之七，与二为零神，此谓三八为朋。 


    地四生金，天九成之。金在西方，故地四在西，天九亦在西。地四当令为正神，即取天九之正神以助之。天九当令为正神，即取地四之正神以助之。而取洛书方位对面之一，与六为零神，此谓四九为友。 


    天五生土，地十成之。土居中央，故天五在中地，十亦在中，为皇极。而寄旺于四方为枢纽，而维系乎八气。此谓五十同途。但河图有理气，而无方位。有体质，而无运用，至洛书而方位出焉。 


    盖三元气运，本于河图。以天一、地二、天三，为上元。以地四、天五、地六，为中元。以天七、地八、天九，为下元。至于地十，则与天五同在中元耳。 


    河图之理，一生一成生者，为正成，即为催成者，为正生，即为催。而凡生成之正运者，取其实地，正气入穴，非取其河道，所谓颠颠倒也。 



    洛书精义 

    洛书之文，与河图之数，相为表裹。有河图而无洛书，则有体而无用。有洛书而无河图，则有用而无体。盖论三元气运，为本乎河图。而论三元方位，则不外乎洛书矣。 


    夫洛书之数以一对九，为十。以二对八，为十。以三对七，为十。以四对六，为十。以地居四隅，以天居四正，一生一成，相为经纬。一阴一阳，相为交媾。九畴从此生，九宫从此配，九星从此挨，而治国经野之道备焉。 


    盖天一生水，故北方之天一，为上元首运。而河水必取乎南者，盖北方之水不能自生，必须南方天九之金以生之。又地六成之，故西北之地六为照神，地二生火故西南隅之地二为上元第二运，偏取艮方水者，盖火不能自生，必须艮方地八之木以生之。又天七成之，故西方之天七为照神，天三生木，故正东之天三为上元第三运，偏取兑方水者，盖木能生火，故用西方天七之火以养之。地八成之，故东北之地八，即为照神。地四生金，故东南之地四为中元首运，偏取乾方水者，盖金能生水，故用西北地六之水以养之。天九成之，故离方之天九，即为照神。五十为中央是寄旺也，不必论。地六成之，故乾方之地六，为中元末运，偏取巽方水者，盖水不能自生，必须巽方地四之金以生之天一生水，故坎方之天一，即为照神。天七成之，故兑方之天七为下元之首运，偏取震方水者，盖火不能自生，必须东方天三之木以生之。地二生火，故坤方之地二，即为照神。地八成之，故艮方地八，为下元中运，偏取西南方水者，盖木能生火，故用西南地二之火以养之。天三生木，故东方之三木，即为照神。天九成之，故南方天九，为下元末运，偏取北方水者，盖金能生水。故取北方天一之水，以养之。地四生金，故东南之地四即为照神。 


    大抵四生如孩儿之恃父母，四成如衰老之仗子孙。深言之，为五行相生之体，浅言之，即八卦颠倒之用。明乎河洛之义，更参以先天后天之卦，配之以九宫九星之用，约之以四吉四凶，判之以上中下三元堪舆之秘旨尽矣。 

    盖三元方位，本于洛书。而洛书之文，又不能外乎河图。 

    河图之地六，阴也，右转，而居于西北。河图之地八，亦阴也，右转，而居于东北。即二十四山阴从右转之理，河图之天七，阳也，左转，而居于西。河图之天九，阳也，亦左旋，而居于南。即二十四山阳从左旋之理，八卦九宫之方位，不外是也。 



    先后天卦精义 

    先天八卦，如河图之有理气。后天八卦，如洛书之有方位。要之，先后相需为用，而死生祸福之道出焉。盖分先天四阳卦为上元，如上元一白坎卦当令，则必需离方水者，离乃先天乾位。乾为父，故为第一。而一六共宗，故六白乾为照神。 


    上元二黑坤卦当令，则必需艮方水者。艮为先天震位，震为长男，故为第二。而二七同道，故七赤兑为照神。 

    上元三碧震卦当令，则必需兑方水者。兑为先天坎位，坎为中男，故为第三。而三八为朋，故八白艮为照神。 

    中元四绿巽卦当令，则必取乾方水者。乾乃先天艮位，艮为少男，故为第四。而四九为友，故九紫离为照神。 

    分先天四阴卦为下元。 

    中元六白乾卦当令，则必取巽方水者。巽乃先天兑位，兑为少女，故为第六。而一六共宗，故一白坎为照神。 

    下元七赤兑卦当令，则必取震方水者，震乃先天离位，离为中女，故为第七，而二七同道，故二黑坤为照神。 

    下元八白艮卦当令，则必取坤方水者，坤乃先天巽位，巽为长女，故为第八，而三八为朋，故三碧震为照神。 

    下元九紫离卦当令，则必取坎方水者，坎乃先天坤位，坤为母，故为第九，而四九为友，故四绿巽为照神。盖上元阳卦，先长而后少。下元阴卦，先少而后长，以少者，均要属在五黄故也。盖八卦先天到，而后天不到，其效非神。后天到，而先天不来，其验莫应。 


    如坎一当令，收尽离水。是后天到，而先天亦到。有离水而坎方实地，正神百步不为水沟、河道界，断者是先天到，而后天亦来。馀可例详。 


    天惊三诀，是天地之秘，即地理入用之秘。杨曾皆秘而不宣，恐天机也。蒋大鸿先生得其诀而着，为书秘不示人。得者皆有福禄，幸勿轻致犯天律。


