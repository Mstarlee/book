


　　 
纳音说
钱大昕
　

　　六十甲子，纳音所属五行，沈存中笔谈、陶九成辍耕录皆箸其说。然所引者仅唐以后之书，又多付会，难信。予蓄疑有年，适读抱朴子云，按玉策记及开名经，皆以五音六属知人年命之所在，子午属庚，卯酉属己，寅申属戊，丑未属辛，辰戌属丙，己亥属丁。一言得之者，宫与土也。三言得之者，征与火也。五言得之者羽与水也，七言得之者商与金也，九言得之者，角与木也。

　　玉策记开名经乃汉魏人所著，始知纳音果是古法，而所谓一言三言五言七言九言得之者，犹未晓其何义。丁酉冬至前五日，偶往娄东舟中，携抱朴内篇，反复思之，忽得其解。盖纳音之原，实出于纳甲。纳甲者以十干配八卦，乾纳甲壬，坤纳乙癸，震长男而纳庚，巽长女而纳辛，坎中男而纳戊，离中女而纳己，艮少男而纳丙，兑少女而纳丁。又以十二支配八卦，乾纳甲子壬午，坤纳乙未癸丑，震纳庚子午，巽纳辛丑未，坎纳戊寅申，离纳己卯酉，艮纳丙辰戌，兑纳丁巳亥。京君明、干令升之徒用以说易。春秋传周史筮陈敬仲，得观之否，知其当代姜姓有国。先儒谓六四辛未土为羊，巽为长女，故曰姜。则布干支于八卦，古法己有之矣。

　　纳音者又以六十甲子配五音，三元运转，还相为宫，而实以震巽坎离艮兑六子所纳之干支为本，五音始于宫。

　　宫者土音也，庚子庚午，辛丑辛未，戊寅戊申，己卯己酉，丙辰丙戌，丁巳丁亥，乃六子所纳之干支，故为五声之元，于行属土，于音属宫，所谓一言得之者也。

　　戊子戊午，己丑己未，丙寅丙申，丁卯丁酉，甲辰甲戌，乙巳乙亥，于行属火，于音属征。

　　戊至庚，己至辛，丙至戊，丁至己，甲至丙，乙至丁，相隔各三位，故曰三言得之也。

　　丙子丙午，丁丑丁未，甲寅甲申，乙卯乙酉，壬辰壬戌，癸巳癸亥，于行属水，于音属羽。

　　丙至庚，丁至辛，甲至戊，乙至巳，壬至丙，癸至丁，相隔各五位，故曰五言得之也。

　　甲子甲午，乙丑乙未，壬寅壬申，癸卯癸酉，庚辰庚戌，辛巳辛亥，于行属金，于音属商。

　　甲至庚，乙至辛，壬至戊，癸至巳，庚至丙，辛至丁，相隔各七位，故曰七言得之也。

　　壬子壬午癸丑癸未庚寅庚申辛卯辛酉戊辰戊戌己巳己亥，于行属木，于音属角。

　　壬至庚，癸至辛，庚至戊，辛至巳，戊至丙，巳至丁，相隔各九位，故曰九言得之也。

　　土之音至微，火水则稍有音矣，金木则音渐着矣，土一，火二，水三，金四，木五，此五音由微而着之序也。数始于一，言一言者宫也，土音也，乃以为音母。隔八位而复得本母，三八二十有四而嬗于金，以商为母，金嬗于火，以征为母，火嬗于水，以羽为母，水嬗于木，以角为母，其相生递转之序，皆与宫音同。凡六十甲子再终，百有二十而复于始，还相为宫，循环无端，要皆本于纳甲，而用六子不用乾坤，犹之八卦方位以震兑坎离居四正，而乾坤退居无事之地也。

　　沈存中所推娶妻生子隔八相生之说，盖己略见一斑，而未明乎立法之原，意谓扬斩自甲子始，不知其实始于庚子午也。于易蛊之彖曰，先甲后甲，巽之五曰，先庚后庚，甲者纳甲之始，庚者纳音之始也，谁谓纳音非古法哉。若陶九成所引诸说，支离穿凿，不合于古，儒者所不道也。

　　抱朴子答曰：“按玉策记及开明经，皆以五音六属，知人年命之所在。子午属庚，卯酉属己，寅申属戊，丑未属辛，辰戌属丙，巳亥属丁。一言得之者，宫与土也。三言得之者，征与火也。五言得之者，羽与水也。七言得之者，商与金也。九言得之者，角与木也。

　　若本命属土，不宜服青色药；属金，不宜服赤色药；属木，不宜服白色药；属水，不宜服黄色药；属火，不宜服黑色药。以五行之义，木克土，土克水，水克火，火克金，金克刂木故也。若金丹大药，不复论宜与不宜也。

　　一言宫。庚子庚午，辛未辛丑，丙辰丙戌，丁亥丁巳，戊寅戊申，己卯己酉。

　　三言征。甲辰甲戌，乙亥乙巳，丙寅丙申，丁酉丁卯，戊午戊子，己未己丑。

　　五言羽。甲寅甲申，乙卯乙酉，丙子丙午，丁未丁丑，壬辰壬戌，癸巳癸亥。

　　七言商。甲子甲午，乙丑乙未，庚辰庚戌，辛巳辛亥，壬申壬寅，癸卯癸酉。

　　九言角。戊辰戊戌，己巳己亥，庚寅庚申，辛卯辛酉，壬午壬子，癸丑癸未。 
　
　
 
 【TXT小说库为您提供更多更好的TXT小说,记住我们的论坛（www.txtku.com)】
　
