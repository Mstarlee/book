《阳宅V缪》
作者：清代梅漪老人



    山龙、平壤之书，汗牛充栋，绝鲜真传。杜陵蒋大鸿氏出而正之，撰有辨正一书。苦口婆心，倡言救世。今虽伪托纷纭，异说又炽，而薪传所寄，间有其人。 

    至于阳宅，裕后荫身，理宜首重。乃杜陵非无指授，以世无刊本，遂失其传。俗学榛芜，日滋日甚。其言近托松筠，远诬黄帝，侈陈祸福，骇人听闻。必使之自述其本原，且F然不知为何义。彼于世人祸福，安能尽知。即有一二言之偶中者，所谓是亦多言，岂不或信也。要之造化真机，原不许伧父操南车，谋衣食者所皆晓贯。 

    余独悯世之士大夫及一二有道君子，或亦迷惑其说，甚且推波助澜，所以流毒生民。且未有艾。故特举俗师所谓秘传者，一一纠正其失。非敢夸为独是，亦以告同志，庶不为所误云尔。 


    辨八宅 
    盈两间皆气也。天地所以sZ者，此气。人生所以荫育者，亦此气。阳宅无龙可言，其所乘者，气耳。故气在何方，则宅便为何卦。 

    俗宅乃以坐坎即为坎宅、坐震即为震宅，以之分祸绝生延，定紫白飞。 
    试思坐宫静体，何气可言？ 
    盖宅居于北，则气方自南来。宅居于东，则气正由西至。是以易言取离而反宜南面。礼在答阴而定位北墉，皆其义耳。 
    又八卦宅法，云气口反为初，则生死荣枯，尤在开门引路。此理昭着明白，无待多言。 
    俗学于定宅之法，先不能知，大本既离，百无一当，以其言之皆无稽也。 

    辨东西四宅 
    俗学又有东四宅、西四宅之分。 
    其法以坎离震巽为东、乾坤艮兑为西。或言东四命宜居东四宅、西四命宜居西四宅。 
    或又言东四命宜居西四宅出东四门，西四命宜居东四宅出西四门。其说先不能画一。盖于定卦之旨已不能详，用天体，则乾巽分，如元女宅经是已。用地正则坎离定界，如遁甲分门是已。今乃瞀乱错杂，无例可言。或以长男长女，中男中女合为一卦，两老两少合为一卦。阴阳均平，以此为义，定所由起。 

    然气有盈，朔有虚。天有奇度，岁有过差。阴阳之机岂能齐一。（以乾及三男为东坤及三女为西耳。所谓净阴净阳也。） 
    要之东西分卦之法，其原出于先天，根于洛书，自有真传正诀。而并非如俗术东四宅西四宅之谓，特非笔墨所敢道尔。 

    辨九星 
    八宅既分，于是又有抽爻换象之术。 
    其法以本宫为伏位，兼主辅弼二星。因从上爻变起。一变为生气贪狼木。如坎卦上爻变为巽三是生气，再变中爻为五鬼廉贞火。如巽中爻再变为艮卦是五鬼，再变下爻为延年武曲金。如艮下爻再变离卦是延年，又变中爻为六煞文曲水。如离中爻又变为乾三是六煞，又变上爻为祸害禄存土。如乾上爻又变为兑卦是祸害，又变中爻为天医巨门土。如兑中爻又变为震卦是天医，又变下爻为绝命破军金。如震下爻又变为坤卦是绝命，八宫皆如此例。 

    试问初变何以当为贪狼，再变何以当为廉贞，则其本原不可得而知也。 
    斗为帝车，斟酌元气。辅弼二曜，隐扶斗纲，生人系命，皆在于此。故以九曜分配九宫，是与洛书相为表里。今将辅弼合并，八星混配。与昔圣人画井分州之意先已刺谬，又焉知定卦审星无穷妙用乎。亦有用此术而忽然曲中者，是乃偶与时会，故巧相符合，而非其术之灵。世人切莫误会也。 


    辨层星 
    又有层层进进辨高低之说，其法如坎宅离门，离为坎之延年，即第一层从武曲金翻起宜高，次层文曲水宜低，三层贪狼木又宜高，四层廉贞火宜低，五层巨门土又宜高，八宫皆如此例。 

    更有动宅、静宅之别。如宅不止五进，则第一层为武曲金，次层更为破军金，三层为文曲水，四层为贪狼木，五层又为左辅木，左辅本金术家属木，六层为廉贞火，七层为禄存土，八层又为右弼金，此为动宅。八宫亦皆如此例。 

    九星传变，忽减忽增，全出杜撰。总之，离门之为武曲金，先己臆配，则其馀不待辨矣。 
    宅形以匀整为贵，端方周正，全吉之宅也。偏颇低昂，带凶之宅也。余所闻于先哲者如此而已矣，安得有高低之辨哉。 

    辨间星 
    层星既已不经，间星更为荒诞。 
    其法分乾坤坎离为净阳卦。 
    第一层从西南数起，如五间一进。则极西南一间为一白、次二黑、次三碧、次四绿。东南一间为五黄、第二进西南为六白矣。 
    震巽艮兑为净阴卦。第一层五间从东南数起为一白，至极西南为五黄，第二层东南亦为六白矣，既以坎离震巽为东四卦，乾坤艮兑为西四卦，又以乾坤坎离为净阳，震巽艮兑为净阴，其说显相矛盾，不攻自破。 

    余以为物物一太极，则全宅有一九星，每房即各有一九星。 
    只须门路全在吉方，则此房便吉。若门路全在凶方，则此房便凶，而必无一间各得一星之理。 
    余甚哀世之挟术谋生者，以之自用，适以自殃。以之行世，兼以流毒。故不惜谆谆以告人者此耳。 

    辨八卦生克 
    八卦五行出于汉人筮法，与地理全不相涉。蒋氏于辨正书中已纠其误。今乃以坐北坎宅，即以一坎飞入中宫，坤在乾，震在兑，巽在艮，五黄在离，乾在坎，兑在坤，艮在震，离在巽，以此定五行生克，推八卦吉凶，八宫皆如此例。 

    试思两仪生四象，四象生八卦，本本元元，统归太极。安得有此卦生彼卦，此卦克彼卦之理。 
    今即以易言之，乾坎相生，而其卦为讼。震兑相克，而其卦为随。又如金火相制，而其卦反为同人。水火相伤，而其卦反名既济，则圣人不以八卦言生克明矣。 

    生克之理，根于图书。河图以顺行相生为体，洛书以逆行相克为用。 
    万物必赖相克，其用斯彰。木克土而百谷用成，金克木而宫室斯建，火克金而器用咸资，土克水而江河顺轨，天地之理，何尝以相克便为凶乎。 

    天元妙用，自有枢机，故当其吉，则卦卦皆吉。当其凶，卦卦皆凶，而必不于生克二字讨消息也。愿与世人明切言之。 

    辨命宫纳音 
    男女生命，各有坐宫。 
    男从坎宫起上元甲子，逆行。女从中宫起上元甲子，顺行。时师审命配宅，最所专重。以余观之，其实全无佐验。 
    尝有宅居初年安利，而后忽衰败者。亦有初年困顿，而后忽昌炽者。人同此命，宅同此向，何以先后遽不俟乎。 
    又如一家，子姓蕃衍，富寿吉昌。所居即此一宅，未必东宅皆东命，西宅皆西命也。何以福荫乃同受乎。 
    余以为沃衍之地，庶汇咸滋。斥u之区，嘉谷不植。故有命与宅合而获吉者，亦有命与宅合而反得凶者，其辨在善乘生气而已。 

    至于纳音，本于律吕，详于风角。禄命用之，已为假借。地理用之，更涉支离。所谓东牵西掣，多岐亡羊。总由生克二字，横梗胸中。用之不灵，不得不多途为之，以求中，智者所不取尔 


    辨诸神煞 
    又有吉凶诸神煞，创自术家，繁乱纷纭，拘而多忌。 
    尝考公刘于豳，胥宇o相阴阳。卫文望楚营宫，惟言星日，则方位之神煞，固涉荒唐。即时日之神煞，都由伪造。 
    讵知宅运吉，则虽凶煞不灵。宅运凶，则遇吉神无效。 
    荣枯生死，须辨天心。蒋氏所谓游年卦例，祸福不兆，岂欺我也。 
    惟桥梁殿宇，衢路隅风之类，此乃目前真正神煞，不可不辨。其馀空谈神鬼，悉可舍旃。又如宅体本吉，而于煞方误加修建，亦能致殃。此则卜宅所当究心者也。 


    辨龙虎 
    形家之有四兽，其说本于天象。盖借二十八舍为前后左右之名也。 
    苍龙白虎分布东西，吉凶初无定气。今人动以青龙为吉、白虎为凶，未知于经何据。 
    斯干曰：筑室百堵，西南其户。言西户则不以白虎为凶可知。 
    且如向南立宅，以东方应木而主生、以西方应金而主杀。因是尊左绌右，说犹可通。至坎震兑之宅向，亦用此例，更无义可言矣。 

    俗师沿袭谬论。每恣言祸福以惑人。彼于至近极浅之理尚不能明，又况与之言精奥哉！余则一言以断之，曰无稽之言。勿听也。

